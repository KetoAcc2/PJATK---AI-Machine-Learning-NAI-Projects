Tło zawodów

Adam Małysz, lider klasyfikacji generalnej Pucharu Świata przed rozpoczęciem Turnieju Nordyckiego.
Turniej Nordycki rozpoczynał ostatni, szósty period sezonu 2000/2001 w skokach narciarskich. Poza konkursami na skoczniach w Skandynawii, do tego periodu zaliczono także finałowe konkursy Pucharu Świata na mamuciej skoczni w Planicy[4].

Przed rozpoczęciem turnieju przeprowadzonych zostało siedemnaście indywidualnych konkursów Pucharu Świata, trzy konkursy drużynowe Pucharu Świata oraz cztery konkursy o mistrzostwo świata w narciarstwie klasycznym. Najwięcej zwycięstw w Pucharze Świata 2000/2001 odniósł Adam Małysz, który triumfował ośmiokrotnie i prowadził w klasyfikacji generalnej. Pięć wygranych konkursów miał na swoim koncie Martin Schmitt i plasował się na drugim miejscu w Pucharze Świata. Po jednym konkursie wygrali ponadto: Matti Hautamäki, Noriaki Kasai, Ville Kantee i Risto Jussilainen. W konkursach drużynowych wygrywały natomiast zespoły Norwegii, Japonii i Finlandii[7]. Na przełomie 2000 i 2001, odbył się 49. Turniej Czterech Skoczni zaliczany do klasyfikacji Pucharu Świata. Zwycięstwo w cyklu odniósł Adam Małysz, który bezpośrednio wyprzedził Janne Ahonena i Martina Schmitta[8].

W indywidualnych konkursach o mistrzostwo świata w Lahti najlepsi okazali się Małysz i Schmitt, którzy wywalczyli po jednym złotym i jednym srebrnym medalu. Brązowe medale zdobyli natomiast Janne Ahonen i Martin Höllwarth. W konkursach o mistrzostwo drużynowe zwyciężyły ekipy Niemiec i Austrii[9].