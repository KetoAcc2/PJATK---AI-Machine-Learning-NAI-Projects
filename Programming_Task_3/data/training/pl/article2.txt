Aleksander Ford zainteresował się życiem codziennym gazeciarzy, tym „bezimiennym «legionem ulicy», nietypowym wytworem wielkiego miasta”, w czasie realizacji filmu krótkometrażowego Narodziny i życie gazety (1930)[4][5]. Wytwórnia Leo-film, na czele z Marią Hirszbein[6], zgodziła się wyprodukować Legion ulicy za sprawą niskich kosztów projektu. Studio ryzykowało jednak, bowiem młody reżyser nie miał jeszcze wyrobionego nazwiska, tematyka i fabuła filmu były diametralnie odmienne od dotychczasowych produkcji polskich, ponadto w obsadzie nie pojawiła się żadna z ówczesnych gwiazd ekranu[7].

Autorami scenariusza Legionu ulicy byli Maksymilian Emmer i Andrzej Wolica, którzy współpracowali nad jego tworzeniem z Aleksandrem Fordem[2]. Według Leszka Armatysa pomysł na fabułę filmu „grawitował (…) w kierunku sentymentalnej podwórkowej ballady. Raczej optymistycznej, bliższej poczciwości pozytywistycznych obrazków miejskich, niż autentycznej ludowości poezji ulicy”[8]. W prostej opowieści twórcy odwoływali się do polskiej rzeczywistości i prawdziwego życia, ponadto ukazano w niej w sposób moralizatorski „solidarność i przyjaźń proletariackich dzieci”, mówiono „o szlachetności ludzi zdolnych do podania ręki znajdującym się w potrzebie”[9].

Aleksander Ford podjął kilka decyzji w kwestii realizacyjnej, które miały odróżnić Legion ulicy od filmowych produkcji polskich przełomu lat 20. i 30. XX w. Zrezygnował z rejestrowania zdjęć w atelier na rzecz autentycznych ulicznych plenerów i naturalnych wnętrz, podpatrując życie na gorąco, w trakcie stawania się[2]. 